# Stanovy

Stanovy občanského sdružení spolek Mladí Piráti

### Čl. I Základní ustanovení
(1) Občanské sdružení s názvem spolek Mladí Piráti (dále jen spolek) se zřizuje podle zákona č. 83/1990 Sb., o sdružování občanů.

(2) Sídlem spolku je Bendlova 29/1114, 613 00, Brno – Černé Pole.

(3) Spolek je právnickou osobou, způsobilou nabývat práva a povinnosti v souladu s platnými právními předpisy a těmito stanovami.

### Čl. II Cíle a účel činnosti
(1) Cílem Mladých Pirátů je na prvním místě všeobecně podporovat aktivní občanství mladých lidí.

(2) Mladí Piráti chtějí svou aktivitou prosazovat a podporovat
* a) svobodný přístup jednotlivců k informacím,
* b) ochranu soukromí jednotlivce,
* c) svobodu slova a vyjadřování,
* d) svobodná díla, software a standardy,
* e) demokracii, humanismus a maximální zapojení veřejnosti do rozhodování,
* f) transparentní veřejný sektor,
* g) podporu vzdělávání a vědeckých institucí,
* h) solidaritu a toleranci mezi mladými lidmi,
* i) ochranu životního prostředí.

(3) Mladí Piráti chtějí všemi zákonnými prostředky bojovat proti
* a) zneužívání zákonů k omezování svobody,
* b) cenzuře, násilí, rasismu, šikaně, strachu, nejistotě a pochybám ve společnosti a proti potlačování lidských práv.

### Čl. III Formy činnosti
(1) Náplň činnosti musí odpovídat cílům spolku a probíhat formou
* a) poskytování obecně prospěšných činností v oblastech vzdělávání, kultury a volnočasových aktivit,
* b) účasti ve správních i jiných řízeních, ve kterých mohou být dotčeny zájmy spolku,
* c) vydávání letáků, publikací, plakátů,
* d) dobrovolnické činnosti a její koordinace,
* e) mezinárodní spolupráce.

### Čl. IV Symboly
(1) Logem spolku je černá plachta v černém kruhu s fialovým šátkem na bílém pozadí; viz příloha.

(2) Barvou spolku je fialová (#917DAE).

(3) Pozdrav spolku je "Ahoj!".

## Členství
### Čl. V Členství ve spolku
(1) Členem spolku se může stát jen fyzická osoba od 15 do 30 let včetně. Člen spolku se nazývá Plavčík.

(2) Přihlášku ke členství přijímá Kapitán místně příslušné Posádky nebo Kontraadmirál.
Členství vzniká přijetím Admiralitou a zaplacením členského příspěvku.

(3) Členství zaniká
* a) oznámením člena o vystoupení Kontraadmirálovi;
* b) dovršením věkové hranice 35 let;
* c) rozhodnutím Flotily o vyloučení;
* d) nezaplacením členského příspěvku;
* e) úmrtím Plavčíka;
* f) zánikem spolku.

(4) Plavčík má právo
* a) účastnit se činnosti spolku a jeho orgánů a být o této činnosti informován;
* b) účastnit se Flotily, volit orgány spolku a být do nich volen;
* c) předkládat návrhy, podněty a připomínky orgánům spolku k jejich činnosti.

(5) Plavčík má povinnost
* a) dodržovat tyto stanovy;
* b) jednat v souladu s cíli spolku a Pirátským kodexem, viz příloha;
* c) platit členské příspěvky.

(6) Výši členského příspěvku stanoví na každý další rok Flotila. Splatnost příspěvku na kalendářní rok je 31. března.

### Čl. VI Čestné členství
(1) Flotila může jmenovat čestným členem spolku fyzickou či právnickou osobu za naplňování cílů, které jsou i cíli spolku.

(2) Čestný člen nemá žádná práva ani povinnosti, vyjma těch, které mu stanovy výslovně přiznávají.

(3) Čestný člen má právo
* a) účastnit se činnosti spolku a jeho orgánů a být o této činnosti informován;
* b) účastnit se Flotily, předkládat návrhy, podněty a připomínky k činnosti spolku.

(4) Flotila může rozhodnout o zrušení čestného členství.

## Orgány spolku
### Čl. VII Členská schůze (dále Flotila)
(1) Flotila je nejvyšším orgánem spolku; schází se nejméně dvakrát ročně;

(2) Flotilu svolává Admiralita. Flotila je usnášeníschopná, je-li oznámena alespoň 30 dní předem.

(3) Flotila přijímá rozhodnutí tajným hlasováním; pro přijetí rozhodnutí je potřeba souhlas nadpoloviční většiny přítomných Plavčíků, pokud tyto stanovy neurčí jinak.

(4) Flotila
* a) schvaluje stanovy spolku a jejich změny, rozhoduje o zániku spolku — pro přijetí těchto rozhodnutí je potřeba souhlas dvoutřetinové většiny přítomných
Plavčíků.
* b) volí Admirála, Strážce pokladu, Kontraadmirály, Korzára a jejich náhradníky;
* c) schvaluje rozpočet, zprávu o činnosti, zprávu o hospodaření za minulé období a revizní zprávu;
* d) rozhoduje o vyloučení člena;
* e) konkretizuje činnost pro další období;
* f) stanovuje výši členských příspěvků;
* g) jmenuje čestné členy spolku a ruší čestné členství.

### Čl. VIII Admiralita a jednání jménem spolku
(1) Statutárním orgánem spolku je Admiralita, za nějž jedná Admirál samostatně, nebo tři Kontraadmirálové společně.

(2) Admiralita spolku se skládá z Kontraadmirálů; Admirála, Strážce pokladu a až tří dalších Kontraadmirál. Funkční období Admirality je jednoleté.

(3) Admiralita
* a) řídí spolek v období mezi schůzemi Flotily,
* b) projednává předložené podněty členů spolku na své nejbližší schůzi,
* c) informuje členy spolku minimálně jednou měsíčně o činnosti spolku a souvisejícím dění,
* d) schvaluje založení Posádek, jmenuje Kapitána Posádky, může svolat schůzi Posádky, může rušit Posádky,
* e) předkládá Flotile zprávu o činnosti za minulé funkční období, případné návrhy změn stanov, návrh cílů další činnosti apod.,
* f) vede neveřejný seznam členů; zápis provádí při vzniku členství a výmaz při jeho zániku.

(4) Admirál
* a) svolává schůzi Admirality kdykoliv ho o to požádá jiný Kontraadmirál, nejméně však jednou měsíčně,
* b) řídí činnost a schůze Admirality,
* c) písemně pověřuje jednáním jménem spolku další osoby.

(5) Strážce pokladu
* a) předkládá Flotile zprávu o hospodaření za minulé období, návrh rozpočtu na další období a návrh na výši členských příspěvků,
* b) má dispoziční právo s veškerým majetkem spolku.

(6) Admiralita je usnášeníschopná, je-li přítomna nadpoloviční většina jejích členů a rozhoduje nadpoloviční většinou přítomných hlasů. V případě rovnosti hlasů může rozhodnout Admirál. Schůze admirality jsou volně přístupné členům spolku.

### Čl. IX Místní a zájmové Posádky
(1) Posádku mohou založit minimálně tři Plavčíci. Žádost o založení schvaluje Admirality. Posádky jsou buďto ohraničené územím nebo zájmy svých členů.

(2) Nejvyšším orgánem Posádky je schůze Posádky, kterou vyhlašuje její Kapitán nejméně dvakrát ročně.

(3) Kapitán
* a) řídí a spravuje Posádku,
* b) schvaluje žádosti Plavčíků o členství v Posádce,
* c) předává žádosti o členství ve spolku Admiralitě.

(4) Kapitán Posádky je jmenován Admirálem na návrh Posádky.

(5) Plavčík může být vyloučen z Posádky, pokud to Kapitán navrhne a Posádka schválí.

### Čl. X Kontrolní orgán (dále Korzár)
(1) Kontroluje činnost spolku, především jeho hospodaření a plnění rozhodnutí Flotily; jeho funkčním obdobím je jeden rok;

(2) Připravuje revizní zprávy a posudek výroční zprávy; tyto předkládá Flotile.

## Hospodaření a transparence
### Čl. XI Zásady hospodaření
(1) Spolek je neziskovou organizací. Případné příjmy budou tvořit členské příspěvky, dary, dotace a granty a budou používány na činnost spolku. 
Dalšími příjmy mohou být příjmy z činnosti, která je v souladu s cíli spolku. 
Spolek může uzavřít smlouvu o spolupráci s právnickou osobou pro finanční zajištění svých aktivit.

(2) Výdaje spolku jsou zaměřeny na uskutečňování cílů spolku v souladu s formami činností podle těchto stanov a rozpočtem spolku.

### Čl. XII Transparence
(1) Orgány zveřejňují všechny informace z vlastní činnosti na Internetu (včetně účetnictví s doklady, obchodních smluv, majetkové struktury, rozhodnutí orgánů, zápisů z jednání), které nejsou vyloučeny podle zákona o svobodném přístupu k
informacím.

(2) Spolek hospodaří výlučně přes transparentní bankovní účet, který zveřejňuje banka okamžitě na Internetu.

(3) Korzár kontroluje dodržování pravidel transparence.

## Zánik a další ustanovení
### Čl. XIII Okolnosti zániku spolku
(1) Spolek může zaniknout, pokud se pro zánik vysloví na Flotile nejméně dvě třetiny všech přítomných Plavčíků. 
V případě zániku bude případný zbylý majetek po likvidaci předán na základě rozhodnutí Flotily neziskové právnické osobě, jejíž cíle jsou blízké cílům spolku.

### Čl. XIV Přechodná ustanovení
(1) Zakládajícím členem spolku je fyzická osoba splňující podmínky členství (čl. V(1)), která se účastní činnosti přípravného výboru nebo zakládající schůze, a proti jejímuž členství nebyly vzneseny odůvodněné námitky ze strany osob účastnících se činnosti přípravného výboru.
(2) Výše členského příspěvku je pro první rok činnosti stanovena na 0,- Kč.

# Přílohy
* Pirátský kodex
* Logo
